---
description: Mamataliyev Diyorbek
---

# Math sinfi


Assalomu alaykum, yosh dasturchilar. Dasturlashni o'rganar ekansiz, matematikaga ishingiz tushishi tabiiy hol. Aytaylik, dasturingizda biror formula yoki ifodaning qiymatini hisoblashga to'g'ri kelib qolishi mumkin. Xo'sh, bu holatlarda matematik ifodalarni dastur kodiga qanday kiritamiz? Ifoda ichida qo'shish (+), ayirish (-), ko'paytirish (*), bo'lish (/) dan tashqari boshqa amallar qatnashgan bo'lsa, qo'shimcha metodlardan foydalanishga to'g'ri keladi. Buning uchun bizga **Math** sinfi metodlari yordam beradi. Bu metodlarni chaqirish uchun **Math** so'zidan keyin nuqta qo'yib, metod nomini yozamiz. Metod turiga qarab bir yoki bir nechta qiymatni kiritganimizda bizga hisoblangan qiymatni qaytaradi. Masalan, **Math.Abs(-3.5)** metodi 3.5 ni qaytaradi. Endi esa, sizga ko'proq **Math** sinfi metodlarini tanishtirishga harakat qilaman.

**Math.Abs()** – sonning absolyut qiymati (moduli) ni hisoblaydi. Kiruvchi parametr sifatida kiritilgan bitta son ixtiyoriy sonli tipda bo'lishi mumkin, faqat 2^64 dan katta bo'lib ketmasligi kerak. Qaysi tipda (*double, decimal, long, int, ..*) qiymat kiritilgan bo'lsa qaytarilgan qiymat ham shu tipda bo'ladi.

**Math.Acos()** – sonning arkkosinusini hisoblaydi. Kiruvchi va chiquvchi parametrlar faqat *double* tipida bo'ladi. Qaytarilgan burchak qiymati radianda ifodalangan bo'ladi. Math.Acos(0)=1,5707963267948966. 

**Math.Asin()** – sonning arksinusini hisoblaydi. Kiruvchi va chiquvchi parametrlar *double* tipida bo'ladi. Qaytarilgan burchak qiymati radianlarda ifodalanadi. Math.Asin(1)=1,5707963267948966.

**Math.Atan()** – sonning arktangensini hisoblaydi. *double* tipida ma'lumot qabul qiladi va qaytaradi. Qaytarilgan burchak qiymati radianlarda ifodalangan bo'ladi.
Math.Atan(1)=0,7853981633974483.

 **Math.BigMul()** –  ikki butun sonning ko’paytmasini hisoblaydi. *int* yoki *long* tipida ma'lumot qabul qiladi. *long* tipida qiymat qaytaradi. Masalan, Math.Bigmul(3,4)=12;
 
**Math.Ceiling()**  – kiritilgan sondan katta yoki unga teng bo'lgan eng yaqin butun sonni qaytaradi. *double* yoki *decimal* tipida ma'lumot qabul qiladi va qaytaradi. Math.Ceiling(3.14)=4,     Math.Ceiling(6.0)=6;     Math.Ceiling(-4.3)=-4;

**Math.Cos()** – burchakning kosinusini hisoblaydi. Burchak qiymati radianda kiritiladi.  Kiruvchi va qaytariluvchi parametrlar faqat *double* tipida bo'ladi. Math.Cos(3.141592653589793)=-1;

**Math.Cosh()** – burchakning giperbolik kosinusini hisoblaydi.

**Math.E** – konstanta, hech qanday amal bajarmaydi. O'zgarmas e sonini qaytaradi. e=2,718281828459045. 

**Math.Exp()** - o'zgarmas e sonini kiritilgan darajaga ko'tarilgandagi qiymatini qaytaradi. Kiruvchi va chiquvchi qiymatlar *double* tipida bo'ladi. Masalan, Math.Exp(1)=2,718281828459045;   Math.Exp(2)=4,4816890703380645. 

**Math.Floor()** - sonning butun qismi, kiritilgan sondan kichik yoki unga teng bo'lgan eng yaqin butun sonni qaytaradi. *double* yoki *decimal* tipida ma'lumot qabul qiladi va qaytaradi.       Math.Floor(1.5)=1;  Math.Floor(-1.5)=-2;  Math.Floor(1.0)=1.

**Math.IEEERemainder()** - bir sonni boshqasiga bo'lgandagi qoldiqni hisoblaydi, faqat bu metodning ishlash algoritmi oddiy qoldiqnikidan boshqacharoq. a sonni b ga IEEERemainder orqali bo'lsak qoldiq IEEERemainder(a,b) = a - (b * Math.Round(a / b)) umumiy formula bilan hisoblanadi. Ya'ni agar a/b ning butun qismi 0.5 dan kichik bo'lsa IEEERemainder() ning qaytargan javobi oddiy qoldiq(a%b) bilan bir xil, aks holda a%b-b ga teng bo'ladi. Masalan, IEEERemainder(10,3)=-1; IEEERemainder(9,4)=1.

**Math.Log()** - sonning logarifmini hisoblaydi. Ikki xil usulda ishlatish mumkin. Agar bitta son  kiritilsa shu sonning natural logarifmini, ikkita son kiritilsa ikkinchi son logarifmning yangi asosi bo’lib qoladi. Masalan, Math.Log(32,2) deb yozsak 2 asosga ko’ra 32 ning logarifmini hisoblab, bizga 5 ni qaytaradi.

**Math.Log10** - sonning o’nli logarifmini hisoblaydi. Math.Log(100) bizga 2 degan javobni qaytaradi.

**Math.Max()** - ikki sondan kattasini aniqlab beradi. Kiruvchi parametr sifatida ikkita son kiritiladi, bizga ulardan kattasining qiymatini qaytaradi.

**Math.Min()** - ikki sondan kichigini topadi. Kiruvchi parametr sifatida ikkita son kiritiladi, bizga ulardan kichigining qiymatini qaytaradi.

**Math.PI** - konstanta. Pi sonining qiymati 3,14159265358979 ni qaytaradi.

**Math.Pow()** - sonni darajaga ko’taradi. Kiruvchi parametrda ikkita son asos va daraja kiritiladi, bizga hisoblangan qiymatni qaytaradi. Masalan, Math.Pow(3,2) 9 ni qaytaradi.

**Math.Round** - sonni yaxlitlaydi. Agar kiruvchi parametrda bitta son Math.Round(a) ko’rinishida kiritilsa, a ni butun songacha yaxlitlangan qiymatini, ikkita son Math.Round(a,b) ko’rinishida kiritilsa, a sonni verguldan keyin b ta xonagacha yaxlitlangan qiymatini qaytaradi.

**Math.Sign()** - sonning ishorasini aniqlab beradi. Agar son musbat bo’lsa 1 ni, manfiy bo’lsa -1 ni, nolga teng bo’lsa 0 ni qaytaradi.

**Math.Sin()** – burchakning sinusini hisoblaydi. Burchak qiymati radianda kiritiladi.  Kiruvchi va qaytariluvchi parametrlar faqat *double* tipida bo'ladi. Math.Sin(3.141592653589793)=0;

**Math.Sqrt()** - sonning kvadrat ildizini hisoblaydi. 

**Math.Tan()** - burchakning tangensini hisoblaydi. Burchak radianda kiritiladi. Kiruvchi va chiquvchi parametrlar faqat *double* tipida bo’ladi. Masalan,  Math.Tan(3.141592653589793) ifoda 0 ni qaytaradi.

**Math.Tanh()** - burchakning giperbolik tangensini hisoblaydi.

**Math.Truncate()** - bu metod ham sonning butun qismini hisoblaydi. Musbat sonlarda Math.Floor() bilan bir xil ishlaydi. Lekin ularning farqi manfiy sonlarda namoyon bo’ladi. -3.14 ning butun qismini olib ko’radigan bo’lsak, Math.Truncate(-3.14) ifoda -3 ni,  Math.Floor(-3.14) ifoda esa -4 ni qaytaradi. Matematik tomondan butun qism olish uchun Math.Floor() to’la mos keladi, lekin shuni unutmangki, Math.Truncate() ni ham o’z o’rni bor.
